Величина и облик слова
======================

Песмица Душка Радовића послужиће нам да ти покажемо још неке могућности за истицање текста. Ради се о промени величине и облика слова.
Са овим могућностима срео си се већ у Бојанци. 

.. questionnote::

 Како се мења величина слова у Ворду?

Ако прелисташ било који часопис, уџбеник, приметићеш да су наслови најчешће написани већим словима од остатка текста. Хајде да то урадимо и са насловом песмице *Деца воле*.

Отвори документ *Deca vole.docx*.

Прати слику испод. Селектуј наслов (1), а затим кликни на стрелицу која се налази поред оквирa у ком се налази број (2). Изабери неку од понуђених вредности (на пример, 20) (3).

.. image:: ../../_images/velicina.png
	:width: 800
	:align: center

Наслов је сада написан већим словима од остатка текста.

------------

У свесци можеш да пишеш штампаним и писаним словима. Слова могу да буду округла, дугуљаста, нагнута у једну или другу страну. 
Различити људи имају различите рукописе.

Слично томе, када уносиш текст у рачунар можеш да изабереш облик слова која користиш.

У рачунару постоје различити **фонтови**. То су групе знакова које имају заједнички графички облик.

Хајде да променимо фонт којим је написана ова песмица. Селектуј текст као на слици испод (1) и кликни на стрелицу поред оквира са називима фонтова. (2)


.. image:: ../../_images/oblik1.png
	:width: 800
	:align: center


Изабери фонт који желиш. На пример, *Comic Sans*. 

.. image:: ../../_images/oblik2.png
	:width: 800
	:align: center

Текст који је био селектован сада је променио облик слова.

.. questionnote::

 Увежбај промену величине и облика слова тако што ћеш за сваку строфу, наслов и име песника изабрати другачији фонт и вредност.

Погледај још једном измењени документ. Да ли је садржај јасно приказан?

.. infonote::

  Приликом истицања делова текста (промена боје, величине и облика слова, подвлачења, подебљавања...), води рачуна да **превише шаренила може да скрене пажњу са садржаја**!

 